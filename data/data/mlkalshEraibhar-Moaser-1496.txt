هان ای ایرانیان‌! ایران اندر بلاست	مملکت داریوش دستخوش نیکلاست
مرکز ملک کیان در دهن اژدهاست	غیرت اسلام کو؟ جنبش ملی کجاست
برادران رشید! این همه سستی چراست	ایران مال شماست‌، ایران مال شماست
به کین اسلام باز، خاسته برپا صلیب	خصم شمال و جنوب داده ندای مهیب
روح تمدن به لب آیهٔ امن یجیب	دین محمد یتیم‌، کشور ایران غریب
بر این یتیم و غریب نیکی آئین ماست	ایران مال شماست‌، ایران مال شماست
دولت روس از شمال رایت کین برفراشت	به محو دین مبین به خیره همت گماشت
به خاک ایران نخست تخم عدوات بکاشت	به غصب ایران سپس پیش کند یادداشت
کنون به مردانگی پاسخ دادن سزاست	ایران مال شماست‌، ایران مال شماست
چند به ما دشمنان حیله طرازی کنند؟	چند به ایران زمین دسیسه بازی کنند؟
چند چو پیلان مست با ما بازی کنند؟	چند به ناموس ما دست درازی کنند؟
دست ببریدشان، گرتان غیرت بجاست	ایران مال شماست، ایران مال شماست
هان ای ایرانیان بینم محبوستان	به پنجۀ انگلیس به چنگل روستان
گویی در این میان گرفته کابوستان	کز دو طرف می‌برند ثروت و ناموستان
در ره ناموس و مال‌، کوشش کردن رواست	ایران مال شماست‌، ایران مال شماست
سکندر کینه‌جوی رفت ز ایرانتان	هر قل رومی نژاد بکرد ویرانتان
ز گیر و دار عرب تهی شد اوطانتان	خزان چنگیزیان شد ز گلستانتان
بهار ایرانتان باز خوش و با صفاست	ایران مال شماست‌، ایران مال شماست
گهی که شد اصفهان به چنگ افغان دچار	لشکر پطرکبیر یافت به گیلان قرار
عراق و تبریز شد ز خیل ترکیه خوار	جنبش ملی کشید یکسره زایشان دمار
ماند به ایرانیان ایران بی‌بازخواست	ایران مال شماست‌، ایران مال شماست
به جستجوی حقوق میان ببستید باز	جان بداندیش را زکینه خستید باز
جیش ستبداد را بهم شکستید باز	به فر کیهان خدای زغم برستید باز
آری یار شما فره کیهان خداست	ایران مال شماست‌، ایران مال شماست	